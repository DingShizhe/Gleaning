與朱元思書

吳均{吳均（469年－520年），字叔庠。南朝梁史學家，文學家，時官吳興主簿。}~【南北朝】

風煙俱淨，天山共色。從流飄蕩，任意東西。自富陽至桐廬一百許裏，奇山異水，天下獨絕。

水皆縹碧{縹（piǎo）碧：青白色。}，千丈見底。游魚細石，直視無礙。急湍甚箭，猛浪若奔。夾岸高山，皆生寒樹，負勢競上，互相軒邈{軒邈（miǎo）：意思是這些高山仿佛都在爭著往高處和遠處伸展。軒，向高處伸展。邈，向遠處伸展。}，爭高直指，千百成峯。泉水激石，泠泠{泠（líng）泠，擬聲詞，形容水聲的清越。}作響；好鳥相鳴，嚶嚶成韻。蟬則千轉不窮，猿則百叫無絕。

鳶飛戾天{鳶（yuān）飛戾（lì）天：出自《詩經·大雅·旱麓》。老鷹高飛入天，這里比喻追求名利極力攀高的人。鳶，俗稱老鷹，善高飛，是一種兇猛的鳥。戾，至。}者，望峯息心；經綸世務{經綸，籌劃、治理。世務，政務。}者，窺谷忘反。橫柯上蔽，在晝猶昏；疏條交映，有時見日。
