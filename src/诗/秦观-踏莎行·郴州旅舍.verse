踏莎行·郴州旅舍

秦觀~【宋】

霧失樓臺，月迷津渡{津渡：渡口。}。桃源望斷無尋處。可堪{可堪：那堪。}孤館閉春寒，杜鵑聲裏斜陽暮。

驛寄梅花{驛寄梅花：陸凱在《贈范曄詩》中有『折梅逢驛使，寄與隴頭人。江南無所有，聊寄一枝春。』}，魚傳尺素{魚傳尺素：《古詩》中有『客從遠方來，遺我雙鯉魚。呼兒烹鯉魚，中有尺素書。』}。砌成此恨無重數。郴江幸自{幸自：本自，本來是。}繞郴山，爲誰{爲誰：爲什麼。}流下瀟湘去。
