八聲甘州·對瀟瀟暮雨灑江天

柳永~【宋】

對瀟瀟{瀟瀟：風雨之聲。}暮雨灑江天，一番洗清秋。漸霜風悽緊，關河冷落，殘照當樓。是處紅衰翠減{是處紅衰翠減：到處花草凋零。是處，到處。紅，翠，指代花草樹木。語出李商隱《贈荷花》詩：『翠減紅衰愁殺人。』}，苒苒{苒（rǎn）苒：漸漸。}物華休。唯有長江水，無語東流。

不忍登高臨遠，望故鄉渺邈{渺邈：遙遠。}，歸思難收。嘆年來蹤跡，何事苦淹留{淹留：久留。}？想佳人，妝樓顒望{顒（yóng）望：擡頭遠望。}，誤幾回、天際識歸舟。爭{爭，怎。}知我，倚欄杆處，正恁凝愁{恁（nèn）：如此。凝愁：憂愁凝結不解。 }！ 
